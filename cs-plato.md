# Ιστορία και δημιουργία του υπολογιστικού συστήματος  PLATO
Στα μέσα του 1960 ο Donald L. Bitzer μαζί με την ομάδα του στο Πανεπιστήμιο της Ιλινόις δημιούργησαν ένα από τα πρώτα υπολογιστικά συστήματα που χρησιμοποιήθηκαν στην εκπαίδευση, το γνωστό PLATO [^1] . Βασικός του σκοπός ήταν η προσφορά επιπλέων βοήθειας στην εκπαίδευση μέσω των δυνατοτήτων που παρείχε. Τελικά η συνεισφορά του δεν σταμάτησε μόνο στην εκπαίδευση, αλλά εξαπλώθηκε και σε πολλές έννοιες που χρησιμοποιούμε πλέον καθημερινά. Μερικά παραδείγματα είναι τα γνωστά σε όλους forum, τα email αλλά μέχρι και τα multiplayer παιχνίδια. 

{% include figure image_path="/images/plato.jpg" caption="Figure 1:  Η εξέλιξη του PLATO είναι μια ενδιαφέρουσα ιστορία. Στα μέσα  του 1960 έπειτα από την δημιουργία του, το σύστημα στήριζε μόνο έναν μικρό αριθμό υπολογιστών μέσα σε μια σχολική αίθουσα, έπειτα από μερικά χρόνια, το 1972 το PLATO μπορούσε να στηρίξει έως και χίλιους χρήστες ταυτόχρονα και μερικά χρόνια αργότερα έξι χιλιάδες μαθητές είχαν την δυνατότητα να αξιοποιήσουν το σύστημα στην εκπαίδευση τους. Όμως, παρά όλες  τις ευκαιρίες που προσέφερε και την δυνατότητα για βελτιώσεις του, το υπολογιστικό σύστημα γρήγορα έχασε δημοσιότητα και πλέον δυστυχώς χρησιμοποιείται μόνο από μερικούς χιλιάδες χρήστες παγκοσμίως." id="fig:plato" %}

# Τρόπος λειτουργίας και Πλεονεκτήματα
Το PLATO χρησιμοποιούσε αρχικά την γλώσσα προγραμματισμού FORTRAN και αργότερα την TUTOR που επέτρεψε την δημιουργία του εκπαιδευτικού λογισμικού. Ο τρόπος με τον οποίο λειτουργούσε το υπολογιστικό σύστημα ήταν απλός. Στην αρχική του μορφή (PLATO 1) το σύστημα επέτρεπε σε έναν χρήστη να έρθει σε επαφή με ένα κεντρικό σύστημα το οποίο μπορεί να συσχετιστεί με έναν καθηγητή. Η επόμενη εκδοχή του (PLATO 2) επέτρεπε σε δύο χρήστες να χρησιμοποιήσουν το σύστημα ταυτόχρονα. Μεγάλη πρόοδος έγινε με την επόμενη εκδοχή του (PLATO 3) που επέτρεπε σε περισσότερους χρήστες να χρησιμοποιούν το σύστημα ταυτόχρονα. Αυτό σε συνδυασμό με την δημιουργία της γλώσσας προγραμματισμού TUTOR έκανε ακόμη πιο παραγωγική την χρήση του. Η τελική εκδοχή του (PLATO 4) συνέδεε χιλιάδες τερματικά μεταξύ τους, δίνοντας την δυνατότητα σε χιλιάδες μαθητές να χρησιμοποιούν το σύστημα ταυτόχρονα σε ζωντανό χρόνο.  Στον εκπαιδευτικό τομέα του PLATO, παρά όλες τις αλλαγές που συνέβησαν, η βασική ιδέα παρέμεινε η ίδια. Οι μαθητές διδάσκονταν το μάθημα από τον καθηγητή τους, ο οποίος αξιοποιώντας το υπολογιστικό σύστημα του PLATO παρέδιδε το υλικό του μαθήματος σε αυτό και από εκεί όλοι οι μαθητές μπορούσαν να το επεξεργαστούν "online" στον δικό τους χρόνο. Ο υπολογιστής έλεγχε την πρόοδο τους και σε περίπτωση που χρειάζονταν κάποια καθοδήγηση την προσέφερε σε αυτούς. Αυτό είχε πολλά θετικά αποτελέσματα, όπως η ελαχιστοποίηση της κατανάλωσης του χρόνου του καθηγητή, επιτρέποντάς του να ασχοληθεί περισσότερο με την ύλη που ήθελε να διδάξει. Ένα άλλο είναι η αλληλεπίδραση του μαθητή με τον υπολογιστή και η καλλιέργεια της κριτικής σκέψης του, καθώς παίρνει ο ίδιος ενεργό ρόλο στην μάθηση και αναγκάζεται να ανακαλύψει μόνος του την γνώση στον δικό του ρυθμό.  

# Σήμερα στην εκπαίδευση

Δυστυχώς στις μέρες μας παρόλο που η εκπαιδευτική τεχνολογία χρησιμοποιείται σε πολλά σχολεία και πανεπιστήμια ο τρόπος με τον οποίο πραγματοποιείται η εκπαίδευση έχει αλλάξει προς το χειρότερο. Πλέον οι μαθητές δεν ενθαρρύνονται να χρησιμοποιήσουν την κριτική τους σκέψη και να αναζητήσουν από μόνοι τους την γνώση, αντιθέτως οι καθηγητές έχουν πάρει το ρόλο μιας εγκυκλοπαίδειας που δίνει συγκεκριμένες γνώσεις στους μαθητές και αυτοί χρειάζεται να την καταναλώσουν και να την αποστηθίσουν, πολλές φορές χωρίς καν να την κατανοούν. Αυτό είναι εντελώς αντίθετο από την εκπαίδευση μέσω του PLATO, το οποίο επέτρεπε στους μαθητές να αναπτύξουν την δικιά τους γνώμη και την κριτική τους σκέψη, σε συνεργασία με τον καθηγητή τους. Άρα παρατηρούμε πως η εκπαίδευση αντί να ενδιαφέρεται για το μέλλον των μαθητών, ενδιαφέρεται περισσότερο για την ευκολία στην μάθηση που αυτό θα έχει ως αποτέλεσμα την αδυναμία των μελλοντικών γενιών να δημιουργήσουν κάτι ουσιαστικό και καινούργιο, καθώς δεν ανακαλύπτουν νέες ιδέες και γνώσεις μόνοι τους αλλά "παπαγαλίζουν" αυτές που τους δίνονται έτοιμες. 

[^1]: fig:plato
